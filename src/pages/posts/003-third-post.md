---
title: 'Application and Software'
date: 2020-12-12 11:26:00
author: 'Muhammad Rabee'
image: ../../images/paidvsopenvsfree.png
tags:
  - System
---

## Application/Software
সফটওয়্যার হচ্ছে বিশেষ ধরনের ফাইল। এটি এমন কিছু প্রোগ্রামের সমষ্টি যা হার্ডওয়্যারের সাথে যোগাযোগ স্থাপন করে এবং মেশিনকে চালায়। এটি একসেট নির্দেশনা যা কম্পিউটারকে পরিচালনা করে- কীভাবে কাজ করতে হবে। সফটওয়্যার হলো হার্ডওয়্যারের বিপরীত তবে সফটওয়্যার 'ইউজার ও হার্ডওয়্যারের' মধ্যস্থতাকারী।
এপ্লিকেশন হলো একটি প্যাকেজ বা প্রোডাক্ট বা সহজ কথায় একটি প্রোগ্রাম। এটি এমন একটি প্রোগ্রাম যা ডেভেলপ করা হয় নির্দিষ্ট কিছু কাজ সম্পাদনের জন্য যেসব কাজ এর ইউজারের প্রয়োজন। যেমন আমরা মোবাইলে একটি বই পড়তে চাইলে এমন একটি এপ্লিকেশন দরকার যা PDF ফাইল ওপেন করতে পারে যেমন Adobe Acrobat. 
ব্যাপক অর্থে সব এপ্লিকেশনই সফটওয়্যারের অন্তর্ভুক্ত। কিন্তু সব সফটওয়্যার এপ্লিকেশন নয়। কারণ এপ্লিকেশনের সাথে ইউজারের সরাসরি কানেকশন থাকে, অর্থাৎ ইউজার এটি ব্যবহার করে আর সফটওয়্যারকে সাধারণত ইউজার ব্যবহার করে না, সফটওয়্যার ব্যবহার করে ইউজারের সিস্টেম বা ডিভাইস। একটি সফটওয়্যারের ভিতরে অনেকগুলো এপ্লিকেশন থাকতে পারে। 

## Paid vs Free and Open Source
আমরা দেখি কিছু কিছু এপ্লিকেশন আমরা ফ্রিতে ডাউনলোড করে ব্যবহার করে থাকি আবার কিছু কিছু টাকা দিয়ে কিনতে হয়। যেমন আমরা যে উইন্ডোজ ব্যবহার করি তা একটি পেইড অপারেটিং সিস্টেম যার মূল্য ১০-১২ হাজার টাকা কিন্তু আমরা বাঙালীরা এটাকে অবৈধ উপায়ে বিনামূল্যে ইউজ করে থাকি। এটা পরে ব্যাখ্যা করছি।
যেসব এপ্লিকেশন ফ্রি, সেগুলো আমরা তো কোনো শর্ত ছাড়াই ব্যবহার করছি, কিন্তু যেগুলো পেইড সেগুলোতে নানা শর্ত থাকে। যেমন কখনো এমন হয় যে এপ্লিকেশনটি ওপেন করলে শুরুতেই একটি এক্টিভেশন কোড চাইবে যেটা দিয়ে এপ্লিকেশনটিকে এক্টিভ বা চালু করা যাবে আর এই কোডটি ঐ এপ্লিকেশনের ওয়েবসাইট থেকে কিনতে হয়। আবার এমন হতে পারে যে এপ্লিকেশনটি চলছে, কিন্তু মাত্র কয়েকটি অপশন তাতে পাওয়া যাচ্ছে, বাকীসব অপশন ও সুবিধা পেতে সেটা কিনতে হবে। তেমনি আমাদের উইন্ডোজ অপারেটিং সিস্টেমকে এক্টিভ করতে হলে এরজন্য এক্টিভেশন কোড প্রয়োজন যেটা মানুষ কালোবাজারি করে বিনামূল্যে বা স্বল্পমূল্যে পেয়ে থাকে।

এখন আসি Open Source এ। তার আগে জানতে হবে Source কী? প্রোগ্রামার যে কোডটি লেখেন তাই হলো Source বা Source Code. ওপেন সোর্স মানে যে সফটওয়্যার বা এপ্লিকেশনের সোর্সকোড উন্মুক্ত। সোর্সকোড আবার কীভাবে উন্মুক্ত হয়? এটা জানার জন্য জানতে হবে সোর্সকোড কীভাবে হিডেন থাকে। 
যেমন উইন্ডোজ একটি অপারেটিং সিস্টেম। এটি তৈরি করা হয়েছে C ও C++ প্রোগ্রামিং লেঙ্গুয়েজ দিয়ে। এই C ও C++ ভাষায় লেখা কোডগুলোই হচ্ছে সোর্সকোড যা একসাথে করে আমরা পেয়েছি উইন্ডোজ অপারেটিং সিস্টেম। কিন্তু আমরা যদি দেখতে চাই সে লিখিত কোডগুলো, তাহলে তা দেখতে পারবো না কারন মাইক্রোসফট কোম্পানি তাদের উইন্ডোজ অপারেটিং সিস্টেমের সোর্সকোডগুলো উন্মুক্ত করে দেয়নি বা সবার সাথে শেয়ার করেনি, তারা তাদের কোডকে হিডেন রেখেছে। তাই আমরা শুধু উইন্ডোজ চালাতে পারি কিন্তু এর পিছনে কাজ করা কোডগুলো দেখতে বা এডিট করতে পারিনা। 
আবার Ubuntu একটি অপারেটিং সিস্টেম(আসলে এটি ডিস্ট্রো, এর আলোচনা পরে আসবে)। এটি তৈরি হয়েছে C ও Python ভাষায়। এই উবুন্টু অপারেটিং সিস্টেম আমরা সুন্দরভাবে চালাতে পারি আবার আমরা এও দেখতে পারি কী কী কোড লিখে এই সিস্টেমটিকে তৈরি করা হয়েছে। এর কারণ হচ্ছে কলোনিয়াল কোম্পানি তাদের তৈরিকৃত উবুন্টু os(operating system) এর সোর্সকোড সবার জন্য উন্মুক্ত করে রেখেছে। তারা ইন্টারনেটে তাদের os এর কোডগুলো শেয়ার করে রেখেছে। যেকোনো প্রোগ্রামার চাইলে সেই কোডগুলো ব্যবহার করতে পারে, সেগুলোকে নিজের মতো করে এডিট করে তার নিজের উবুন্টু তৈরি করতে পারে। 
এই ওপেনসোর্স টার্মটি শুধু অপারেটিং সিস্টেম না, এপ্লিকেশনের ক্ষেত্রেও প্রযোজ্য। একটি এপ্লিকেশন পেইড হতে পারে, আবার ফ্রি হতে পারে আবার ওপেনসোর্স হতে পারে।

খেয়াল রাখতে হবে আমাদের ভাষায় Free আর Software এর ভাষায় Free এক না। আমরা ফ্রি বলতে বুঝি বিনামূল্যে। কিন্তু আসলে Free মানে উন্মুক্ত। তাই সফটওয়্যারের ভাষায় কোনো এপ্লিকেশনকে ফ্রি বললে বোঝা যাবে সেই এপ্লিকেশনটির সোর্সকোড উন্মুক্ত। আর যেহেতু এর কোড উন্মুক্ত, যে কেউ এটা আবার নতুন করে বানাতে পারবে, তাই এটা অবশ্যই বিনামূল্যে হবে। 
তাই আমাদের ভাষায় ফ্রি সফটওয়্যারের ভাষায় ফ্রি নাও হতে পারে। কারণ, ধরি আমরা বই পড়ার জন্য Adobe Reader ইউজ করছি, এটি ফ্রি অর্থাৎ বিনামূল্যে। কিন্তু Adobe কোম্পানির কোনো এপ্লিকেশনের সোর্সকোডই উন্মুক্ত না, সব কোড হিডেন। তাই এটি সফটওয়্যারের ভাষায় ফ্রি না, যদিও বিনামূল্যে পেয়ে আমরা বলি ফ্রি। সফটওয়্যারের ভাষায় ফ্রি মানে হলো ওপেনসোর্স অর্থাৎ ঐ সফটওয়্যারটি কী কী কোডে লেখা হয়েছে সেই কোডগুলো উন্মুক্ত থাকতে হবে।
